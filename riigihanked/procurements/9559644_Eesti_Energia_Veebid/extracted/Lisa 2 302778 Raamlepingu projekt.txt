VEEBIDE ARENDUS- JA HOOLDUSTÖÖDE RAAMLEPING

Nr. ________

Käesolev veebide arendus- ja hooldustööde raamleping (edaspidi „Leping“)
on sõlmitud järgmiste osapoolte vahel:

Lennuliiklusteeninduse AS, registrikood 10341618, aadress Kanali põik 3,
Rae küla, Rae vald, Harju maakond 10112, Eesti Vabariik (edaspidi
„Tellija”), mida esindab juhatuse esimees Ivar Värk,

ja

______________, registrikood ________, aadress __________ (edaspidi
„Täitja “), mida esindab ___________,

Tellija ja Täitja eraldi edaspidi nimetatud kui „Pool“ ning koos
„Pooled“.

Pooled on kokku leppinud alljärgnevas:

1.  LEPINGU SÕLMIMISE ALUS JA OBJEKT

    1.  Lepingu aluseks on Tellija poolt korraldatud riigihange „
        Veebide arendus - ja hooldustööd“ (viitenumber 302778), hanke
        alusdokumendid ja Täitja poolt esitatud pakkumus.

    2.  Tellija sõlmib Lepingu Täitjaga, tuginedes Täitja pakkumusele,
        Lepingus fikseeritud Täitja avaldustele ja kinnitustele ning
        eeldades heas usus Täitja professionaalsust ja võimekust
        Lepingut nõuetekohaselt täita.

    3.  Lepingu objektiks on Tellija hallatavatele veebilehtedele
        www.eans.ee, aim.eans.ee, siseveeb.eans.ee (edaspidi
        „Veebilehed“) ning lennujuhtimise infosüsteemile arendustööde
        (edaspidi „Arendustöö“) ja hooldustööde (edaspidi „Hooldustöö“)
        teostamine Lepingus sätestatud tingimustel ja korras. Edaspidi
        Arendustöö ja Hooldustöö ühiselt nimetatuna „Töö“.

    4.  Veebilehtede ja lennujuhtimise infosüsteemi Hooldustöid
        teostatakse regulaarselt ning Arendustöid teostatakse vastavalt
        Tellija vajadustele. Töö täpsem kirjeldus ja Tööle esitatavad
        nõuded on toodud hanke alusdokumentides.

    5.  Töö hulka kuuluvad kõik Lepingu täitmiseks vajalikud materjalid,
        toimingud ja tööde tegemine või teenuste osutamine, mida ei ole
        eraldi nimetatud, kuid mis oma olemuselt kuuluvad Töö hulka ning
        on vajalikud Lepinguliste kohustuste nõuetekohaseks täitmiseks.

    6.  Täitja kinnitab, et on enne Lepingu sõlmimist esitanud ning
        esitab ka Lepingu täitmise käigus Tellijale korrektset ja tõele
        vastavat informatsiooni.

2.  LEPINGU DOKUMENDID

    1.  Lepingu lahutamatuteks osadeks on hanke alusdokumendid, Täitja
        pakkumus, riigihankemenetluse raames antud vastused küsimustele,
        Pooltevahelised kirjalikud teated ning Lepingu muudatused ja
        lisad.

    2.  Lepingul on selle sõlmimise hetkel järgmised lisad:

        1.  Lisa 1 – Tehniline kirjeldus;

        2.  Lisa 2 – Täitja pakkumus koos pakkumuse maksumusvormiga.

  Alternatiiv: Lisa 1 ja Lisa 2 on kättesaadavad elektroonilises
  riigihangete registris (eRHR) viitenumbriga 302778 ning eraldiseisvalt
  ei allkirjastata.

3.  Kui dokumentide vahel esineb vastuolusid või need võimaldavad
    erinevaid tõlgendusi, kehtivad Tellija poolt hanke või Lepingu
    sõlmimise käigus antud selgitused. Kui hanke käigus või Lepingu
    sõlmimise käigus ei ole vastuolude, vasturääkivuste või puuduste
    kohta selgitusi küsitud, lähtutakse Lepingu eesmärgile antud Tellija
    tõlgendusest ning sellisel juhul ei ole Täitjal õigust tugineda
    ettenägematutele asjaoludele, mitteinformeeritusele, tõlgenduste
    erinevustele või muudele takistustele Lepingu või Lepingu täitmisega
    seotud asjaolude suhtes.

4.  Kõik Lepingu muudatused sõlmitakse Lepingu lisadena, mis jõustuvad
    nende allkirjastamise hetkel või Poolte määratud tähtajal.

3.  TÖÖ TEOSTAMISE ÜLDTINGIMUSED

    1.  Täitja teostab Tellijale Lepingus kokkulepitud tingimustel ja
        korras Töid.

    2.  Tööde teostamiseks edastab üldjuhul Tellija Täitjale
        vastavasisulise pöördumise.

    3.  Täitja registreerib kõik Tellija pöördumised
        piletihaldussüsteemis. Tellijal peab igal ajahetkel olema nähtav
        kogu pöördumisega seotud kirjavahetus, sh pöördumiste loend koos
        sisu ja lahenduse kokkuvõttega.

    4.  Pöördumiste osas, mis on seotud vea kõrvaldamisega, kohustub
        Täitja lähtuma hanke alusdokumentide tehnilises kirjelduses
        välja toodud rikete klassifikatsioonist ja tähtaegadest. Muudele
        pöördumistele kohustub Täitja reageerima esimesel võimalusel kui
        hanke alusdokumentide tehnilises kirjelduses ei ole märgitud
        teisiti.

    5.  Töö teostamise kohta Pooled üldjuhul eraldi kirjalikku
        hankelepingut ei sõlmi, pooled käsitlevad hankelepinguna Tellija
        pöördumist, mille alusel Täitja asub Tööd teostama. Pooled
        lähtuvad Töö teostamisel Lepingus kokkulepitust ja tingimustest,
        milles Pooled eraldi vähemalt kirjalikku taasesitamist
        võimaldavas vormis kokku lepivad. Kirjalik hankeleping
        sõlmitakse juhul, kui Tellija näeb selleks vajadust või kui
        selline nõue tuleneb Tellija hankekorrast.

    6.  Hankelepingule kohaldatakse lisaks hankelepingus kokkulepitule
        käesoleva Lepingu tingimusi.

    7.  Töö peab vastama Lepingus ja hankelepingus kokkulepitud
        tingimustele. Töö tulemus peab vastama nõuetele, mis on
        vajalikud Veebilehtede ja lennujuhtimise infosüsteemi
        funktsionaalsuse säilitamiseks ja nõuetekohaseks toimimiseks.

    8.  Kui Töö teostamiseks on võimalik kasutada erinevaid lahendusi,
        peab Täitja valima Tellija jaoks kõige säästlikuma lahenduse.
        Täitja on kohustatud konsulteerima selles küsimuses Tellijaga.

    9.  Pooltel on kohustus osa võtta töökoosolekutest Töö teostamise
        käigus tekkinud probleemide lahendamiseks ja/või infovahetuseks
        Tellija juures kohapeal või virtuaalselt. Töökoosolekutel
        osalemist Tellija ei tasusta.

    10. Täitja kohustub tagama, et Töö teostatakse Täitja
        meeskonnaliikmete poolt, kelle Täitja tõi välja oma pakkumuses
        ning kelle vahetamine on lubatud tingimusel, et Täitja poolt
        pakutud asendusisik on samaväärne hanke alusdokumentides toodud
        isikuga. Täitja kohustub pakkumuses nimetatud isiku vahetuse
        Tellijaga vähemalt kirjalikku taasesitamist võimaldavas vormis
        kooskõlastama.

    11. Kui Lepingu täitmisel tekib Tellijal põhjendatud kahtlus, et
        Täitja meeskonnaliige ei vasta hanke alusdokumentide tehnilises
        kirjelduses toodud nõuetele või on ebapädev, on Täitja
        kohustatud Tellija nõudel nimetatud meeskonnaliikme asendama.
        Uus meeskonnaliige peab vastama hanke alusdokumentide tehnilises
        kirjelduses toodud nõuetele ning Täitja kohustub uue
        meeskonnaliikme Tellijaga vähemalt kirjalikku taasesitamist
        võimaldavas vormis kooskõlastama.

    12. Juhul kui Tellija pretensioonid Täitjale teostatud Töö kohta on
        asjakohased ja põhjendatud, kohustub Täitja Tööd ümber tegema
        täiendavat tasu võtmata.

    13. Tellija kontrollib Täitja poolt teostatud Tööde mahtu,
        kvaliteeti ning Lepingu tingimustest kinnipidamist ning Tellijal
        on õigus saada selleks Täitjalt igakülgset informatsiooni
        Tellija nõudmisel ja viisil.

    14. Täitja kohustub täitma Lepingust tulenevaid kohustusi vastavalt
        Täitja tegevusvaldkonnas rakendatavale parimale praktikale ja
        kehtivatele tehnilistele normidele ja standarditele.

    15. Tellija kohustub andma Täitjale tema nõudmisel Lepingu
        täitmiseks vajaliku informatsiooni ja dokumendid, kui sellise
        informatsiooni ja dokumentide andmist saab Tellijalt mõistlikult
        oodata.

    16. Lepingu täitmise keel on eesti keel, muuhulgas on see ka
        hankelepingute sõlmimise, töökoosolekute jm suhtluse ning Tööde
        dokumenteerimise keel kui Pooled ei lepi kokku teisiti.

    17. Täitja kohustub teavitama Tellijat viivitamatult kõigist Tööde
        teostamisel tekkinud või tekkida võivatest probleemidest,
        vigadest või puudustest, mis põhjustavad või võivad põhjustada
        Lepingu rikkumise Täitja poolt, mh tähtaegade ületamise.

    18. Poolel on õigus teha teisele Poolele ettepanekuid Tööde
        teostamise kvaliteedi tõstmiseks. Kui Pool on esitanud teisele
        Poolele pöördumise, on Pool kohustatud sellele sisuliselt
        reageerima (asjakohast tagasisidet andma) võimalikult kiiresti,
        kuid hiljemalt 3 tööpäeva jooksul, v.a juhul kui pöördumine
        nõuab täiendavat analüüsi või info süstematiseerimist.

    19. Lepingu lõppemisel on Täitjal kohustus eemaldada Tellijaga
        seotud andmed/kood/analüüsid enda majutusest.

    20. Alltöövõtjate kasutamise korral jääb Lepingu nõuetekohase
        täitmise eest Tellija ees vastutavaks Täitja.

4.  ARENDUSTÖÖDE TELLIMINE, TEOSTAMINE JA VASTUVÕTMINE

    1.  Lepingu sõlmimine ei taga Täitjale Tellija poolt Arendustööde
        minimaalset tellimuse mahtu. Tellija tellib Arendustöid oma
        tegelikust vajadusest lähtuvalt.

    2.  Arendustöö tellimiseks esitab Tellija piletihaldussüsteemis
        pöördumise ning Pooled lepivad kokku spetsifikatsioonis, sh
        Arendustöö teostamise ajas. Tellija poolt Arendustöö pakkumusele
        kinnituse andmisega loetakse Arendustöö hankeleping sõlmituks.

    3.  Arendustöö teostamise protsess dokumenteeritakse Täitja poolt
        piletihaldussüsteemis ning see peab olema ajakohane.

    4.  Tellijal on õigus igal ajal kontrollida Arendustöö teostamise
        käiku ning anda Täitjale vajadusel juhiseid. Täitja kohustub
        Tellija juhiseid enne nende rakendamist põhjalikult ja
        igakülgselt kontrollima ning veenduma nende asjakohasuses ja
        sobivuses. Vajadusel peab Täitja Tellija juhistele viivitamatult
        vastu vaidlema. Täitja ei saa Lepingule ja/või hankelepingule
        mittevastavusel tugineda asjaolule, et mittevastavus on tingitud
        Tellija juhisest, välja arvatud kui vaatamata Täitja
        selgitustele jäi Tellija oma nõudmiste juurde.

    5.  Üleantav Arendustöö peab olema eelnevalt Täitja poolt testitud
        kokkulepitud tingimustel ja keskkonnas.

    6.  Täitja annab Arendustöö ja selle juurde kuuluva dokumentatsiooni
        Tellijale üle elektrooniliselt, tarkvara arendamise valdkonna
        spetsialistidele tavapäraselt arusaadaval kujul.

    7.  Arendustöö üleandmine-vastuvõtmine toimub
        üleandmise-vastuvõtmise akti alusel. Täitja vormistab
        üleandmise-vastuvõtmise akti vähemalt kirjalikku taasesitamist
        võimaldavas vormis ja see peab sisaldama teostatud ja üleantava
        Arendustöö spetsifikatsiooni, vajadusel kasutamisjuhendit,
        Arendustööde teostamise ajavahemikku ning muud Tellija poolt
        täpsustatud infot.

    8.  Akti kättesaamisel kontrollib Tellija enne Arendustöö vastu
        võtmist 14 kalendripäeva jooksul Arendustöö ja
        üleandmise-vastuvõtmise akti Lepingule ja hankelepingule
        vastavust. Arendustöö loetakse vastu võetuks kui Tellija
        kinnitab Täitjale vähemalt kirjalikku taasesitamist võimaldavas
        vormis Arendustöö nõuetele vastavust või kui möödub 14
        kalendripäeva Tellija poolt Arendustöö ja
        üleandmise-vastuvõtmise akti kättesaamisest ning Tellija ei
        esita nimetatud aja jooksul vastuväiteid Arendustöö
        vastuvõtmisele.

    9.  Üle antud Arendustöös puuduste esinemisel koostab Tellija
        vähemalt kirjalikku taasesitamist võimaldavas vormis puuduste
        nimekirja. Juhul kui Tellija esitab Täitjale 14 kalendripäeva
        jooksul alates Arendustöö ja üleandmise-vastuvõtmise akti
        kättesaamisest puuduste nimekirja, ei loeta Arendustööd Tellija
        poolt vastu võetuks enne nimekirjas märgitud puuduste
        kõrvaldamist Täitja poolt. Puuduste nimekirja esitamata
        jätmisega ei kao ega ole mitte mingil moel piiratud Tellija
        õigus puuduste avastamisel tugineda Arendustöö Lepingule või
        hankelepingule mittevastavusele ning kasutada kõiki Lepingus ja
        õigusaktides ette nähtud õiguskaitsevahendeid.

    10. Juhul kui Arendustöös esineb puudusi, mis ei takista kogu
        Arendustöö vastu võtmist, tuleb puudused üleandmise-vastuvõtmise
        aktis fikseerida koos tähtajaga puuduste kõrvaldamiseks.

    11. Täitjal on kohustus kõrvaldada puuduste nimekirjas nimetatud
        puudused 14 kalendripäeva jooksul alates nimekirja
        kättesaamisest kui Pooled ei lepi kokku teisiti.

    12. Arendustöö tulemile teostab Täitja Hooldustöid vastavalt
        Lepingule ilma täiendavat tasu võtmata.

5.  LEPINGU MAKSUMUS JA TASUMISE KORD

    1.  Tellija tasub Täitjale nõuetekohaselt teostatud Töö eest
        Lepingus kokkulepitud tingimustel ja korras.

    2.  Lepingu maksimaalne rahaline maht Töö teostamiseks on nelisada
        kakskümmend tuhat (420 000) eurot, millele lisandub
        õigusaktidega sätestatud käibemaks. Käesolevas Lepingu punktis
        toodud kogumaksumus on eeldatav ning Tellija ei ole kohustatud
        Täitjalt tellima Töid Lepingu maksimaalse rahalise maksumuse
        ulatuses.

    3.  Lepingu maksimaalse rahalise mahu täitumise momendiks loetakse
        hetke, mil Tellija poolt Täitjale tasutud ja tasumisele kuuluvad
        summad on võrdväärsed Lepingu maksimaalse rahalise mahuga.

    4.  Veebilehtede ja lennujuhtimise infosüsteemi igakuised
        Hooldustööde tasud on järgnevad:

        1.  veebilehe www.eans.ee Hooldustöö tasu on ______ eurot kuus,
            millele lisandub õigusaktidega sätestatud käibemaks;

        2.  veebilehe aim.eans.ee Hooldustöö tasu on ______ eurot kuus,
            millele lisandub õigusaktidega sätestatud käibemaks;

        3.  veebilehe siseveeb.eans.ee Hooldustöö tasu on ______ eurot
            kuus, millele lisandub õigusaktidega sätestatud käibemaks;

        4.  infosüsteemi LJO IS Hooldustöö tasu on ______ eurot kuus,
            millele lisandub õigusaktidega sätestatud käibemaks.

  Igakuised Hooldustööde tasud võivad Lepingu perioodi jooksul muutuda
  Tellijale mistahes ajahetkel soodsamaks, kuid mitte kallimaks.

5.  Arendustööde tunnitasu on ______ eurot, millele lisandub
    õigusaktidega sätestatud käibemaks.

6.  Hooldustööde kohta Pooled üleandmise-vastuvõtmise akti ei koosta.

7.  Tellija tasub Hooldustööde eest Täitja poolt esitatud arve alusel
    üks kord kuus Hooldustööde teostamise järgselt eelneval kalendrikuul
    teostatud Hooldustööde eest. Täitja esitab Tellijale Lepingu
    tingimustele vastava arve hiljemalt Hooldustööde teostamise kuule
    järgneva kuu 10. kuupäevaks. Arvel tuleb Veebilehtede ja
    lennujuhtimise infosüsteemi Hooldustööd eraldi ridadel näidata koos
    vastava Hooldustöö summaga ning Hooldustööde summa kokku.

8.  Tellija tasub Arendustööde eest pärast Poolte poolt
    üleandmise-vastuvõtmise akti allkirjastamist. Täitja esitab pärast
    Poolte poolt allkirjastatud üleandmise-vastuvõtmise akti
    allkirjastamist Tellijale Lepingu tingimustele vastava arve.

9.  Täitja esitab Tellijale arve vastavalt raamatupidamise seadusele
    e-arvena läbi e-arve keskkonna. Arvega seotud küsimused ja
    täiendavad dokumendid esitatakse e-posti aadressile arve@eans.ee.
    Arvele tuleb märkida vähemalt:

  - Täitja ja Tellija kontaktisikud;

  - Lepingu number;

  - riigihanke viitenumber 302778

10. Tasumine toimub kahekümne ühe (21) kalendripäeva jooksul alates arve
    saamisest.

6.  RIKETEST TEAVITAMINE JA RIKETE LAHENDAMINE

    1.  Tellija teavitab avastatud riketest Täitjat esimesel võimalusel
        läbi piletihaldussüsteemi või muul Poolte vahel kokkulepitud
        viisil. Tellija registreerib rikke, märkides võimalusel rikke
        põhjuse ja rikke kategooria ning märgib lisaks, kui tegemist on
        garantiilise tööga.

    2.  Täitja teavitab tema poolt avastatud riketest Tellijat läbi
        piletihaldussüsteemi. Täitja registreerib rikke, märkides
        võimalusel rikke põhjuse, eeldatava lahendamise tähtaja ning
        rikke kategooria ning märgib lisaks, kui tegemist on
        garantiilise tööga. Rikke edasine lahenduskäik kooskõlastatakse
        Tellijaga.

    3.  Täitja garanteerib Tellijale tööpäevadel (s.o esmaspäevast
        reedeni kell 9:00 – 17:00, v.a riiklikud pühad) rikke kahtluste
        korral rikke olemasolu tuvastamiseks vajaliku tasuta
        konsultatsiooni.

    4.  Täitja on kohustatud rikke lahendama vähima võimaliku aja
        jooksul, lähtudes seejuures hanke alusdokumentide tehnilises
        kirjelduses välja toodud rikete klassifikatsioonist ja
        tähtaegadest.

    5.  Kui riket ei ole objektiivsetest asjaoludest tulenevalt võimalik
        lahendada hanke alusdokumentide tehnilises kirjelduses näidatud
        maksimaalse lahendusaja jooksul, kohustub Täitja sellest
        Tellijat informeerima kirjalikku taasesitamist võimaldavas
        vormis, näidates ära põhjused, miks rikke lahendamine ei ole
        nimetatud aja jooksul võimalik ning esitades rikke lahendamise
        tähtaja, mille jooksul Täitja on reaalselt võimeline rikke
        lahendama.

7.  GARANTII

    1.  Täitja teostatud Hooldus- ja Arendustöödele kehtib 6-kuuline
        garantiiperiood, mis hakkab kehtima Hooldustöö puhul Tellija
        poolt Hooldustöö eest tasumise päevast ja Arendustöö puhul
        Arendustöö üleandmise-vastuvõtmise akti Poolte poolt
        allkirjastamisest.

    2.  Garantiiga on hõlmatud kõik garantii tähtaja jooksul tarkvaras
        ilmnevad rikked ja mittevastavused, mis ei ole tekkinud Tellija
        või kolmandate osapoolte tegevuse tagajärjel. Garantiiga on
        hõlmatud ka kõigi Tööde muudatused ja modifikatsioonid, mis on
        tehtud Täitja poolt ja mis ei ole oluliselt muutnud varasemalt
        tehtud Tööd.

    3.  Täitja kõrvaldab garantiiajal tekkinud rikked oma kulul,
        sealhulgas uuendab või asendab kõik seonduvad dokumendid.

    4.  Tellija määrab võimalusel, milline on rikke kategooria või kas
        tegemist on muu garantiikohustusega hõlmatud puudusega ning
        määrab rikke kõrvaldamiseks tähtaja, lähtudes hanke
        alusdokumentide tehnilises kirjelduses välja toodud rikete
        klassifikatsioonist ja tähtaegadest. Reageerimis- ja lahendusaeg
        hakkab kulgema Tellija poolt teate välja saatmise hetkest.

    5.  Kui Täitja tõendab, et kõrvaldatud rike ei olnud garantiiga
        hõlmatud, hüvitab Tellija Täitja kantud otsesed kulud seoses
        nimetatud rikke lahendamisega. Kulude hüvitamisel võetakse
        aluseks Arendustööde tunnitasu.

    6.  Tellija tagab Täitjale kaasabi garantiikohustuse alla käivate
        rikete lahendamisel Tellija võimekuse ja võimaluste piires.

    7.  Kui Täitja ei suuda riket Lepingus ettenähtud tähtajaks
        lahendada, võib Tellija nimetatud rikke ise lahendada või
        korraldada selle lahendamise kolmanda isiku kaasabil, teavitades
        sellest Täitjat. Tellijal on õigus Täitjalt nõuda kõigi
        kulutuste hüvitamist, mis tekkisid seoses eelkirjeldatud viisil
        rikke lahendamisega, kui tegemist oli garantiiga hõlmatud
        rikkega.

    8.  Garantii kaotab kehtivuse, kui Tellija muudab lähtekoodi, välja
        arvatud Tööde osale, mida ei ole muudetud ning Tellija suudab
        eristada lähtekoodis tehtud muudatusi.

8.  INTELLEKTUAALSE OMANDI ÕIGUSED

    1.  Lepingu allkirjastamisega kinnitavad Pooled, et neile kuuluvad
        Lepingu täitmiseks vajalikud varalised autoriõigused, litsentsid
        ja muud intellektuaalse omandi õigused, mis on tarvilikud
        Lepingujärgse Töö täielikuks teostamiseks ja loovutamiseks
        käesolevas peatükis toodud ulatuses ning, et nende suhtes ei ole
        kolmandatel isikutel nõudeid. Pooled kinnitavad, et on võtnud
        tarvitusele kõik meetmed autori isiklike õiguste
        realiseerimiseks viisil, mis ei takista ega raskenda teose
        kasutamist ja autori varaliste õiguste teostamist.

    2.  Pool kohustub lahendama temale kõikvõimalikud litsentseeritud
        või vahendatud tarkvaraga seotud intellektuaalse omandi
        õigustest tekkivad vaidlused kolmandate isikute või oma
        töötajate või koostööpartneritega.

    3.  Täitja annab Tellijale tehtud Tööde osas tagasivõtmatu
        ülemaailmse ilma territoriaalsete piiranguteta lihtlitsentsi
        all-litsentsi andmise õigusega kõikide varaliste ja isiklike
        õiguste suhtes Tööle nende autoriõiguste kehtivuse tähtajaks, sh
        alljärgnevatel tingimustel:

        1.  Tööd kasutada mis tahes eesmärgil ja mis tahes viisil;

        2.  ise või kolmandaid isikuid kaasates Tööd muuta ja luua Tööl
            põhinevaid tuletatud teoseid;

        3.  Tööd laenutada ja rentida.

    4.  Täitja kinnitab, et tal on kõik õigused eelnimetatud
        litsentseerimiseks, mh need, mis on saadud Töö tegemisel
        osalenud autoritelt. Täitja tagab, et autorid kohustuvad mitte
        teostama oma selliseid autoriõigusi, mille loovutamine ega
        litsentsimine pole kohaldatava õiguse kohaselt võimalik,
        mistahes viisil, mis piirab või takistab Täitjal talle
        loovutatud või litsentsitud õiguste teostamist.

    5.  Täitja kinnitab ja vastutab, et Töö tulemi eesmärgipärasel
        kasutamisel Tellija poolt ei rikuta kolmandate isikute
        autoriõigusi ega muid intellektuaalomandi õigusi. Täitja
        vastutab ilma mistahes piiranguteta kolmandate isikute õiguste
        kahjustamise eest ning juhul, kui selline nõue esitatakse
        Tellija vastu, kohustub Täitja hüvitama kõik seonduvad Tellija
        kulud enda kaitsmisel ja hüvitisnõuete täitmisel.

    6.  Täitja annab Tellijale üle vastavalt valdkonnas kehtivatele
        parimatele praktikatele dokumenteeritud lähtekoodi.

    7.  Tasu intellektuaalse omandi õiguste Tellijale ülemineku ja
        litsentside eest sisaldub Lepingu maksumuses ning Täitjal ei ole
        õigust nõuda täiendavat tasu nende õiguste üleandmise ega
        litsentsimise eest.

9.  OMANDIÕIGUS

Omandiõigus Töö tulemi materiaalsetele andmekandjatele, mille vahendusel
Tellijale edastatakse Töö tulem või selle komponendid, lähtekood ja
dokumentatsioon, samuti Töö lähte- või vahetulemused, lähevad üle
Tellijale Hooldustööde puhul Hooldustööde teostamise järgselt ning
Arendustööde puhul pärast üleandmise-vastuvõtmise akti Poolte poolt
allkirjastamist.

10. INFOTURBENÕUDED JA TAUSTAKONTROLL

    1.  Andmete ja infosüsteemide konfidentsiaalsuse, tervikluse ja
        käideldavuse tagamiseks rakendavad Pooled organisatsioonilisi,
        füüsilisi ja infotehnoloogilisi turvameetmeid, samuti valdkonna
        tunnustatud praktikaid ja tehnoloogilisi lahendusi Lepingut
        täites avaldatud andmete kaitsmiseks, töötlemiseks ja
        säilitamiseks. Pooled võtavad kõik mõistlikud meetmed teise
        Poole andmete hävimise, kaotsimineku, lekkimise, avalikustamise,
        rikkumise, volitamata ja/või juhusliku töötlemise, sealhulgas
        andmekandjate volitamata edastamise, vältimiseks.

    2.  Pooled kohustuvad teineteist viivitamata, kuid mitte hiljem kui
        72 tunni pärast infoturbega seotud intsidendi toimumisest või
        infoturbeintsidendi tekkimise kahtlusest, kui selline infoturbe
        intsident mõjutab või võib mõjutada Poole infosüsteemi või
        andmeid (esmane teavitus). Infoturbeintsident on intsident, mis
        on põhjustanud, põhjustab või võib põhjustada edastatud,
        salvestatud või muul viisil töödeldud andmete juhusliku või
        ebaseadusliku hävimise, kaotsimineku, muutmise või volitamata
        avalikustamise.

    3.  Esmane teavitus peab sisaldama vähemalt fakti, et
        infoturbeintsident on toimunud või võib olla toimunud, kui
        infoturbeintsidendi üksikasju ei ole veel kindlaks tehtud. Teine
        teavitus tuleb esitada nii kiiresti kui võimalik pärast
        infoturbeintsidendi asjaolude selgumist ning see teavitus peab
        sisaldama infoturbeintsidendi asjaolude kirjeldust, mõjutatud
        infosüsteeme ja andmeid.

    4.  Pooled nõustuvad osalema ja jagama kõiki asjakohaseid andmeid
        mis tahes infoturbeintsidendi lahendamisel, mis on seotud Täitja
        poolt tarnitud ja/või hooldatud infosüsteemiga. Täitja peab
        koostama ja esitama intsidendi lahendamise protsessi, mis hõlmab
        ka infoturbeintsidente. Kõrge riskiga infoturbeintsidendi korral
        kohustub Täitja vajaduse korral abistama Tellijat tema asukohas.

    5.  Pooled kohustuvad takistama andmetele ning andmete töötlemiseks
        kasutatavatele seadmetele volitamata juurdepääsu. Pooled annavad
        juurdepääsu teise Poole andmetele ainult oma töötajatele või
        teistele volitatud isikutele, kellele selline juurdepääs on
        Lepingu täitmiseks vajalik.

    6.  Pooled kohustuvad looma igale kasutajale isikustatud
        kasutajakonto ning tagama, et igal kasutajal on juurdepääs
        ainult nendele andmetele, mille töötlemiseks ta on volitatud.

    7.  Pooled kohustuvad logima andmetele juurdepääsu ning säilitama
        logisid vähemalt üks aasta.

    8.  Pooled on kohustatud omavahel kooskõlastama andmete töötlemise
        asukoha(d) enne andmete töötlemise alustamist, samuti
        igakordselt enne andmete töötlemise asukoha muutust.

    9.  Lennundusseaduse § 46⁹ ja hädaolukorra seaduse § 41¹ alusel on
        Tellijal õigus teostada taustakontroll Täitja nimel Tellija
        territooriumil Lepingulisi kohustusi täitva isiku suhtes. Täitja
        edastab Tellijale Tellija territooriumil Lepingulisi kohustusi
        täitva isiku nime ja sünnikuupäeva/isikukoodi vähemalt 5
        tööpäeva enne Tellija territooriumile sisenemist ning peab
        osutama Tellijale kogu vajaliku abi taustakontrolli
        läbiviimisel. Taustakontrolli tulemus peab olema ilma leidudeta.
        Lepingu mõistes on leid vastavalt lennundusseaduse § 46⁹. Pooled
        lepivad Tellija asukohale juurdepääsu korra eraldi kokku.

    10. Kui Täitja rikub käesolevas punktis sätestatud nõudeid, on ta
        Tellija nõudel kohustatud viivitamatult lõpetama kohustust
        rikkuva tegevuse ja iga rikkumise eest tasuma leppetrahvi summas
        5000,00 eurot.

11. KONFIDENTSIAALSUSKOHUSTUS

    1.  Pooled on kohustatud Lepingu kehtivuse ajal ning pärast Lepingu
        lõppemist mitte avaldama üksteist puudutavat konfidentsiaalset
        infot. Konfidentsiaalse info all mõistavad Pooled teineteisele
        antud igasugust infot, sh Poolte partnerite ja töötajate,
        hindade, tegevuse meetodite ja taktika kohta, elektri- ja
        turvasüsteemide ja seadmete asukohta, toimimist, omadusi,
        pakkumise kirjeldusi, spetsifikatsioone, manuaale, äriplaane,
        turvasüsteeme nende toimimise põhimõtteid, turvanõudeid,
        tehnilist, ärialast või muud teavet), mis ei ole kolmandatele
        isikutele üldises korras kättesaadav, samuti infot, mida nad on
        saanud kolmandatelt isikutelt, kui Pool teab või peaks teadma,
        et info on konfidentsiaalne.

    2.  Pooled võivad eelnevas punktis näidatud infot kasutada üksnes
        Lepingus ettenähtud õiguste ja kohustuste realiseerimiseks.

    3.  Konfidentsiaalse informatsiooni avaldamine kolmandatele
        isikutele võib toimuda ainult seaduses otseselt ettenähtud
        juhtudel või Poole eelneval kirjalikul nõusolekul.

    4.  Muuhulgas kohustub Täitja tagama, et tema esindajad, töötajad,
        lepingupartnerid ning muud isikud, keda ta oma kohustuste
        täitmisel kasutab, oleksid Lepingus sätestatud
        konfidentsiaalsuse kohustusest teadlikud ning nõudma nimetatud
        isikutelt selle kohustuse tingimusteta ja tähtajatut täitmist.

    5.  Tellijal on õigus edastada Lepinguga seotud konfidentsiaalset
        teavet riigiasutusele Täitja nõusolekuta.

    6.  Kui Pool rikub käesolevas punktis sätestatud konfidentsiaalsuse
        kohustust, on ta teise Poole nõudel kohustatud viivitamatult
        lõpetama kohustust rikkuva tegevuse ja iga rikkumise eest tasuma
        selle nõudmisel leppetrahvi summas 5000,00 eurot.

12. ISIKUANDMETE KAITSE

    1.  Isikute õiguste kaitseks rakendavad Pooled mõistlikke meetmeid
        Euroopa Liidu isikuandmete kaitse üldmääruse (EL 2016/679;
        edaspidi “GDPR”) mõistes isikuandmete kaitseks.

    2.  Tellija infosüsteem sisaldab äritegevuse käigus kogutud
        isikuandmeid, mida Tellija on kogunud vastavalt isikuandmete
        töötlemise eesmärgile ja millele Tellija on määratlenud kaitse
        meetmed (vastutav töötleja). Täitja võib Töö teostamisel osutuda
        isikuandmete töötlejaks Tellija nimel (volitatud töötleja).

    3.  Täitja tagab, et Tellija nimel töödeldavatele isikuandmetele
        saavad ligipääsu üksnes need Täitja esindajad, konkreetsed
        töötajad või muud Täitja kasuks tegutsevad isikud, kes vajavad
        ligipääsu isikuandmetele seoses Lepingulise kohustuse täitmisega
        ning kes kohustuvad tagama isikuandmete konfidentsiaalsuse.

    4.  Tellija kinnitab, et tal on isikuandmete töötlemiseks vajalikud
        õigused ja juhul kui isikuandmete töötlemiseks on vajalik
        nõusolek, on ta omandanud asjassepuutuvad nõusolekud. Tellija
        koostab andmete töötlemise kirjed ning teavitab andmesubjekte
        andmete töötlemisest vastavalt ette nähtud korrale.

    5.  Täitja kinnitab, et töötleb kõiki Tellija andmeid vaid lähtuvalt
        Lepingust, selle lisadest ja Tellija poolt antud juhistest ning
        ainult ulatuses, mis on vajalik Töö teostamiseks.

    6.  Täitja peab Tellijale koheselt edastama kõik andmesubjektidelt
        saadud andmete kontrollimise, parandamise ja kustutamise,
        andmetöötluse keelamise ja muud taotlused. Tellija kohus on
        tagada vastused sellistele taotlustele.

    7.  Tellijal on õigus auditeerida Täitja tegevust seoses
        isikuandmete töötlemisega sõltumatu audiitorkontrolle läbiviiva
        ettevõtte kaudu vandeaudiitori poolt. Auditi tegemise soovist
        peab Tellija teavitama Täitjat vähemalt 30 päeva ette. Tellija
        kohustub korraldama auditi tegemise tavapärastel tööaegadel ning
        selliselt, et auditi tegemine ei häiriks Täitja igapäevast
        majandustegevust. Auditi tegemisega kaasnevad kõik kulud kannab
        Tellija.

    8.  Tellija nõudel ja/või pärast Lepingu lõpetamist kohustub Täitja
        kustutama või hävitama kõik Tellija edastatud või Tellija nimel
        töödeldavad isikuandmed, välja arvatud kui isikuandmete
        kustutamine või hävitamine on võimatu või kui Täitjal on kehtiva
        õiguse alusel õigus või kohustus isikuandmeid edasi töödelda.

    9.  Täitja töötleb isikuandmeid Euroopa Majanduspiirkonnas.

    10. Täitja teavitab Tellijat kõigist isikuandmetega seotud
        rikkumistest ilma põhjendamatu viivituseta alates hetkest, kui
        Täitja sai teada isikuandmetega seotud rikkumisest. Tellija
        nõudmisel peab Täitja ilma põhjendamatu viivituseta edastama
        Tellijale kogu isikuandmetega seotud rikkumist puudutava
        asjakohase informatsiooni.

    11. Kui GDPR-i nõuete rikkumine põhjustab andmesubjektile
        materiaalset või mittemateriaalset kahju, vastutab Täitja
        tekitatud kahju eest ulatuses, mille osas Täitja ei ole täitnud
        GDPR-i selgesõnaliselt sätestatud kohustusi.

13. POOLTE VASTUTUS

    1.  Pool vastutab Lepingulise kohustuse rikkumise eest vastavalt
        Lepingule ja õigusaktides sätestatule. Pool vastutab teise Poole
        ees ka Lepingu ja/või hankelepingu rikkumise eest, mis tuleneb
        Poole poolt Lepingu ja/või hankelepingu täitmisele kaasatud
        kolmanda isiku tegevusest või tegevusetusest.

    2.  Pool vastutab oma esindaja (juhatuse või seda asendava organi
        liikme või muu teda esindava isiku) ja isikute, keda ta oma
        kohustuse täitmiseks kasutab, sealhulgas spetsialistide,
        töötajate, teenistujate, alltöövõtjate, esindajate või
        käsundisaajate, tegevusega või tegevusetusega põhjustatud kahju
        eest samamoodi nagu oma tegevusega või tegevusetusega
        põhjustatud kahju eest.

    3.  Lepingut ja/või hankelepingut rikkunud Pool on kohustatud
        tekkinud otsese varalise kahju teisele Poolele hüvitama. Pooled
        välistavad saamata jäänud tulu ja mittevaralise kahju
        hüvitamise, kuid see piirang ei kehti tahtliku rikkumise või
        raske hooletuse korral.

    4.  Juhul kui Täitja ei anna Arendustööd Tellijale üle kokkulepitud
        tähtajaks või viivitab puuduste kõrvaldamisega, kohustub Täitja
        maksma Tellijale leppetrahvi 0,15% Arendustöö maksumusest iga
        üleandmise või puuduste kõrvaldamisega viivitatud päeva eest.

    5.  Kui Täitja viivitab S1 kategooria rikke lahendamisega rohkem kui
        2 tööpäeva ja/või S2 kategooria rikke lahendamisega rohkem kui 5
        tööpäeva ja/või S3 kategooria rikke lahendamisega rohkem kui 15
        tööpäeva, võib Tellija rikke lahendamise tellida kolmandalt
        isikult Täitja kulul ning nõuda Täitjalt lisaks leppetrahvi
        tasumist kuni 10% kolmanda isikuga sõlmitud lepingu maksumusest.

    6.  Poolte rahaline koguvastutus on piiratud Lepingu maksimaalse
        rahalise maksumusega, kuid see piirang ei kehti tahtliku
        rikkumise ja raske hooletuse korral, konfidentsiaalsuskohustuse
        rikkumise korral, intellektuaalomandi õiguste rikkumise korral,
        isikuandmete alase rikkumise korral.

    7.  Kui Arendustöö ei vasta Lepingust ja/või hankelepingust
        tulenevatele nõuetele, võib Tellija nõuda Täitjalt puuduste
        kõrvaldamist Täitja kulul. Juhul, kui Täitja ei ole puudusi
        tähtaegselt kõrvaldanud, võib Tellija oma valikul:

        1.  tellida hankelepingust tulenevatele nõuetele vastava
            Arendustöö või selle osa tegemise kolmandalt isikult Täitja
            kulul;

        2.  teha Lepingust tulenevatele nõuetele vastava Arendustöö ise
            Täitja kulul;

        3.  alandada Arendustöö eest kokkulepitud tasu summa võrra,
            mille võrra puudus Arendustöös selle väärtust Tellija jaoks
            vähendas. Käesoleva punkti tähenduses loetakse Poolte
            kokkuleppel Arendustöö väärtuse vähenemiseks eelkõige neid
            eeldatavaid kulutusi, mis tuleb teha Arendustöö vastavusse
            viimiseks hankelepingust tulenevatele nõuetele ja/või
            summat, mille võrra Arendustöö väärtus jääb Tellija jaoks
            väiksemaks võrreldes väärtusega, mis oleks olnud algselt
            vastavuses Lepinguga tehtud Arendustööl;

        4.  lõpetada ennetähtaegselt hankelepingu.

    8.  Tellija poolt Täitjale tasu maksmise viivitamise korral kohustub
        Tellija maksma Täitjale viivist 0,15% tähtaegselt tasumata
        summalt iga viivitatud päeva eest.

    9.  Ühegi Lepingus või seaduses ettenähtud õiguskaitsevahendi
        kasutamine ei võta kahju kannatanud Poolelt õigust nõuda teiselt
        Poolelt täiendavalt temale tekitatud kahju hüvitamist vastavalt
        Lepingus kokkulepitule ega õigusest kasutada muid seadusest
        tulenevaid õiguskaitsevahendeid.

14. VÄÄRAMATU JÕUD

    1.  Pooled ei vastuta kohustuse rikkumise eest, kui kohustuse
        rikkumise põhjustas vääramatu jõud. Vääramatu jõu ja rikkumise
        vabandatavuse osas kohaldavad Pooled võlaõigusseaduses §-s 103
        sätestatut.

    2.  Pool, kes soovib vabaneda kohustuse täitmisest vääramatu jõu
        tõttu, peab esitama teisele Poolele sellekohase kirjaliku
        taotluse, selgitades Lepingu ja/või hankelepingu täitmise
        raskusi ning näidates ära nende põhjused. Pooled kohustuvad heas
        usus pidama läbirääkimisi Lepinguliste kohustuste täitmise
        jätkamiseks.

    3.  Vääramatu jõuna ei käsitleta pakkumuste esitamise tähtpäeva
        seisuga õigusaktidega kehtestatud piiranguid. Vääramatu jõu
        kohaldumise üheks eelduseks on asjaolu ettenägematus. Pakkumuste
        esitamise tähtpäeva seisuga kehtivad piirangud olid Lepingu
        Pooltele teada ning kõik tegevused planeeriti arvestades
        pakkumuste esitamise tähtpäeva seisuga kehtivat olukorda. Kui
        kehtestatakse täiendavad piirangud, mis olid pakkumuse esitamise
        tähtpäeva seisuga ettenägematud ja Poolelt ei saa mõistlikkuse
        põhimõttest tulenevalt eeldata, et ta oleks sellise
        ettenägematusega arvestanud ja mis takistavad Lepingu täitmist,
        on Poolel õigus tugineda vääramatule jõule.

    4.  Kui Lepingu täitmine on takistatud vääramatu jõu mõju tõttu,
        lükkuvad Lepingus sätestatud tähtajad edasi aja võrra, mil
        vääramatu jõud kohustuse täitmist takistas. Kui vääramatu jõu
        asjaolud kestavad üle 60 kalendripäeva, loetakse, et Leping
        ja/või hankeleping on lõppenud täitmise võimatusega, v.a. juhul,
        kui Pooled ei ole selleks ajaks kokku leppinud teisiti. Lepingu
        lõppemisel vääramatu jõu asjaolude tõttu ei ole kummalgi Poolel
        õigus nõuda teiselt Poolelt Lepingu mittetäitmise või
        mittenõuetekohase täitmisega tekitatud kahju hüvitamist.

15. POOLTEVAHELISED TEATED JA KONTAKTISIKUD

    1.  Pooled kohustuvad teist Poolt teavitama viivitamata kõikidest
        asjaoludest, mis võivad mõjutada või takistada Lepingus
        sätestatud kohustuste täitmist või õiguste realiseerimist.

    2.  Kõik Lepingu alusel edastatavad teated peavad olema edastatud
        vähemalt kirjalikku taasesitamist võimaldavas vormis Poolte
        Lepingus kokkulepitud kontaktisikute kontaktandmetele. Kui teate
        edastamisel on olulised õiguslikud tagajärjed, muuhulgas näiteks
        Poole nõue teisele Poolele, mis esitatakse tulenevalt Lepingu
        rikkumisest, peavad teisele Poolele edastatavad teated olema
        edastatud kirjalikus vormis.

    3.  Tellija kontaktisikuteks Lepingu täitmise küsimustes on:

        1.  ____________

        2.  _________

    4.  Tellija kontaktisikud on volitatud esitama pöördumist,
        allkirjastama üleandmise-vastuvõtmise akti.

    5.  Täitja kontaktisikuteks Lepingu täitmise küsimustes on:

        1.  ____________

        2.  _________

    6.  Täitja kontaktisikud on volitatud ______________.

    7.  Kontaktandmete muutusest on Pool kohustatud viivitamatult
        informeerima teist Poolt ja sellist muudatust ei käsitleta
        Lepingu muudatusena. Kuni kontaktandmete muutusest teavitamiseni
        loetakse teade nõuetekohaselt edastatuks, kui see on saadetud
        Poolele Lepingus sätestatud kontaktandmetel.

    8.  Kirjalik teade loetakse Poole poolt kätte saaduks, kui see on
        üle antud allkirja vastu või kui teade on saadetud postiasutuse
        poolt tähitud kirjaga Poole poolt teatatud aadressil ja
        postitamisest on möödunud 5 kalendripäeva. E-posti teel, sh
        digitaalselt allkirjastatud dokumentide saatmise korral loetakse
        teade kätte saaduks e-kirja saatmisele järgneval tööpäeval.

16. KEHTIVUS, MUUTMINE, LÕPPEMINE JA LÕPPSÄTTED

    1.  Leping jõustub selle allkirjastamisel mõlema Poolte poolt
        viimase allkirja andmise kuupäeval. Töid teostatakse Lepingus
        kokkulepitud tingimustel ja korras 36 kuu jooksul alates Lepingu
        jõustumisest või kuni Lepingu maksimaalse rahalise mahu
        täitumiseni sõltuvalt sellest, kumb tingimus täitub varem.

    2.  Lepingu lõppemine ei mõjuta selliste kohustuste täitmist, mis
        oma olemuse tõttu kehtivad ka pärast Lepingu lõppemist (nt
        garantii).

    3.  Lepingut võib muuta üksnes Poolte kokkuleppega ja riigihangete
        seaduse § 123 sätestatud tingimustel. Lepingut muuta sooviv Pool
        teavitab Lepingu muutmise vajadusest ja selle aluste esinemisest
        kirjalikult teist Poolt, andes teisele Poolele vastamiseks
        mõistliku tähtaja. Kõik Lepingu muudatused ja täiendused
        vormistatakse kirjalikult Lepingu lisana ning need jõustuvad
        allkirjastamisest või Poolte määratud tähtajal. Kirjaliku vormi
        mittejärgimisel on muudatused tühised.

    4.  Lepingu võib lõpetada ennetähtaegselt Poolte kirjalikul
        kokkuleppel või Lepingus ettenähtud juhtudel.

    5.  Tellijal on õigus Leping Täitjaga korraliselt üles öelda ilma
        põhjuseta, teavitades Täitjat ette vähemalt 60 kalendripäeva.

    6.  Tellijal on õigus Leping Täitjaga erakorraliselt ilma ette
        teatamata üles öelda järgmistel juhtudel:

        1.  kui Täitja rikub Lepingut olulisel määral ja korduvalt, s.t
            on vähemalt kaks korda rikkunud Lepingust tulenevaid
            kohustusi või on need jätnud olulisel määral täitmata ning
            ei ole oma Lepingust tulenevaid kohustusi täitnud 20
            kalendripäeva jooksul alates Tellijalt vastavasisulise
            rikkumise kõrvaldamise teate saamisest;

        2.  kui Täitjat rikub korruptsioonivastaseid õigusakte;

        3.  kui Täitja on teavitanud, et ta ei täida Lepingut;

        4.  kui Täitja suhtes on algatatud pankrotimenetlus,
            kuulutatakse välja pankrot, tema varad arestitakse või
            finantsseisund halveneb põhjendatud hinnangul oluliselt ja
            see halvenemine muudab vähetõenäoliseks Lepingu nõuetekohase
            täitmise.

    7.  Täitjal ei teki Tellija vastu Lepingu korralisest ülesütlemisest
        tekkinud kahju hüvitamise nõude esitamise õigust.

    8.  Kumbki Pool ei tohi Lepingust tulenevaid õigusi ega kohustusi
        üle anda ega muul viisil loovutada kolmandale isikule ilma teise
        Poole eelneva kirjaliku nõusolekuta.

    9.  Kui Lepingu mõni säte või selle osa osutub kehtetuks või
        tühiseks, ei too see kaasa kogu Lepingu kehtetust või tühisust.
        Olukorras, kus ilmneb selline kehtetus või tühisus, lepivad
        Pooled kokku, et kohaldavad sellist sätet, mis on tühisele või
        kehtetule sättele majanduslikult sisult kõige lähedasem.

    10. Lepingule kohaldatakse Eesti Vabariigi õigust.

    11. Kõik Lepingust tulenevad erimeelsused ja vaidlused püütakse
        lahendada Pooltevaheliste läbirääkimiste teel. Vaidlused
        lahendatakse läbirääkimiste ebaõnnestumise korral Harju
        Maakohtus.

+-----------------------------------+-----------------------------------+
| Tellija                           | Täitja                            |
|                                   |                                   |
| Lennuliiklusteeninduse AS         | ______                            |
|                                   |                                   |
| Esindaja: Ivar Värk               | Esindaja: ______                  |
+===================================+===================================+
|                                   |                                   |
+-----------------------------------+-----------------------------------+
