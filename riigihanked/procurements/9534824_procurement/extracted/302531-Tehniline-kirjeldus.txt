Riigihange Pythoni baasil tarkvaraarendused
Viitenumber 302531
Hanke tehniline kirjeldus

1. Hanke eesmärk
1.1. Hanke eesmärgiks on leida tarkvara arenduspartnerid KeMITi hallatavates Pythoni
tarkvara baasil arendatud infosüsteemides arendustööde teostamiseks. Tööd sisaldavad
muuhulgas kasutusmugavuse suurendamiseks, arhitektuuri ajakohastamiseks ning
andmekvaliteedi parandamiseks vajalikke arendustöid ning seadusemuudatustest
tulenevate lisavajaduste realiseerimist.
1.2. Raamleping sõlmitakse hindamiskriteeriumi väärtuspunktide alusel kuni kolme eduka
pakkumuse esitanud pakkujaga.
1.3. Raamlepingu raames sõlmitakse eraldi arendustööde hankelepingud järgides raamlepingu
peatükis 3 (Hankelepingute sõlmimise kord) kirjeldatud nõudeid.
1.4. Raamlepingu alusel läbiviidavate minikonkursside kord on lisaks raamlepingus
kirjeldatule sätestatud dokumendis „Minikonkursside läbiviimise kord“.
1.5. Hanke algatamisel teadaolevad infosüsteemid, mille arendustöid hanke raames tellida
plaanitakse:
•
Keskkonnaotsuste infosüsteem (KOTKAS),
•
Eesti Looduse Infosüsteem (EELIS),
•
Jäätmeinfosüsteem (PISTRIK).
1.6. Raamlepingu perioodil võib loetellu IT-teenuseid lisanduda.
2. Teenuse osutamise üldised nõuded
2.1. Tööde metoodika ja toimingud määrab ja lepib kokku Tellija koostöös Täitjaga lähtudes
hanke dokumentidest ja nende lisadest.
2.2. Vastavalt Tellija ja Täitja vahel kokkulepitavale töökorraldusele antakse Täitjale
ligipääsud, mis on vajalikud tööülesannete täitmiseks.
2.3. Kõik Täitja töökohal tööks kasutatavad litsentsid ja autoriõigustega kaetud vahendid on
Täitja vastutus.
2.4. Täitjal on kohustus Tööde teostamisel kasutada tööülesannete haldamiseks Tellija poolel
kasutatavaid tarkvaraarenduse haldusplatvorme (JIRA, Confluence jm). Nende
kasutamiseks tuleb luua turvaline andmeside ühendus (VPN).
2.5. Testimise eest vastutab Täitja. Üle antud tööde tulemi valideerib Tellija. Täitja poolt
üleantavad tööd peavad olema piisavalt testitud ehk Täitja on tõestatavalt veendunud, et
tööde tulem teeb seda, mis on Tellija poolt tellitud.
2.6. Tööde teostamisel tuleb lähtuda KeMITi mittefunktsionaalsetest nõuetest (MFN) ja
Kliimaministeeriumi haldusala tehnoloogilisest profiilist, mis on leitav aadressilt
https://kemit.ee/tehnoloogia. Arvestada tuleb hankelepingu sõlmimise või tööde tellimise
ajahetkel kehtivate versioonidega. Kui arenduse käigus toimub MFN-i uuendus, siis
kehtib viimane versioon käesolevale arendusele. MFN-i erandid tuleb kooskõlastada
Tellija tehnoloogia valdkonnaga.

2.7. Arendustööd ei sisalda infosüsteemidega tutvumisele ja toimimise selgitamisele kuluvat
aega. Nimetatud tegevus arendustööde alla ei kuulu ja Tellija nimetatud ajakulu ei tasusta.
3. Tarkvara arendusteenus
3.1. Tarkvara arendusteenusena käsitletakse uue funktsionaalsuse loomist, andmete
migreerimist vanadest infosüsteemidest ja tarkvara täiendamist vastavalt seaduste
muudatustele või vastavalt Tellija esitatud parendusettepanekutele.
3.2. Arendustööde tellimise ja üleandmise tingimused on kirjeldatud raamlepingu peatükkides
3 (Hankelepingu sõlmimise kord), 7 (Tööde teostamine) ja 8 (Tööde üleandmine, vigade
kõrvaldamine).
3.3. Täitja peab olema võimeline pakkuma järgmisi teenuseid:
3.3.1. Analüüsi teostamine: süsteemi- ehk detailanalüüsi läbiviimine;
3.3.2. Disaini teostamine: tarkvaralahenduse disain (nii visuaalne kui süsteemne);
3.3.3. Tarkvara arendustööde teostamine;
3.3.4. Tarkvara testimine: koostamine ja haldamine;
3.3.5. Tarkvara kasutuselevõtu tugi;
3.3.6. Teostatud arenduste dokumentatsiooni ajakohasena hoidmine;
3.3.7. Projektijuhtimine;
3.3.8. Muud tarkvara arendusega ja kasutuselevõtuga seotud tööd.
4. Väikesemahuliste arendus- või hooldustööde teostamine
4.1. Väikesemahulise arendus- või hooldustööna hanke mõistes käsitletakse tööd, mille
maksumus on alla 5000 euro ilma käibemaksuta.
4.2. Tellitud tööd täpsustatakse ja lepitakse iga kord eraldi Tellijaga kokku JIRA vahendusel:
sh töö sisu, töö maht, töö valmimise tähtaeg, maksumus.
4.3. Tööülesannete teostamine toimub Tellija poolt antud nõuete ja juhiste alusel. Tellija
nõudmisel kohustub Täitja jooksvalt andma ülevaate ja esitlema juba teostatud või
teostamisel olevaid töid.
4.4. Täitja peab määrama JIRA-sse tööülesandele ajahinnagu ja valmimistähtaja viie tööpäeva
jooksul peale tööülesande saamist.
4.5. Kui Tellija kinnitab JIRA-s tööülesande pakkumuse sobivust, võib Täitja talle suunatud
tööülesande töösse võtta.
5. Dokumenteerimine
5.1. Projekti vältel annab Täitja Tellijale üle dokumentatsiooni vastavalt arendusetapi
kokkulepitud tulemitele. Dokumentatsioon luuakse ja antakse üle digitaalsel kujul Tellija
Confluence keskkonnas.
5.2. Üleandmise hetkel fikseeritakse üle antav versioon. Dokumentatsioon peab sisaldama
versiooni ajalugu, et oleks üheselt tuvastatav dokumendi versiooni sisse viidud
muudatused võrreldes viimati üleantuga.
5.3. Loodav ja Tellijale üleantav dokumentatsioon ja failid peavad olema redigeeritavad.
Dokumenteerimisel valmivad joonised ja prototüübid antakse Tellijale üle redigeeritavate

failidena (eelistatult .eap formaadis; pakkuja poolt pakutavad alternatiivid tuleb läbi
rääkida enne lepingu sõlmimist).
5.4. Sõltuvalt arendatava tarkvara ja tema kasutajaskonna iseloomust võib Tellija nõusolekul
konkreetse tarkvaralahenduse spetsiifikast tuleneva lõppkasutaja juhendi asendada
koolitusvideoga, mis järgib eelpool loetletud põhimõtteid.

