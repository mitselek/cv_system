Avatud hankemenetlus – lisateave pakkujatele

1.  Riigihanke ese ja üldine informatsioon

    1.  Riigi Infosüsteemi Amet (edaspidi hankija) teeb huvitatud
          ettevõtjatele ettepaneku esitada pakkumus avatud
          hankemenetlusega läbiviidavale riigihankele vastavalt
          riigihanke alusdokumentides sisalduvatele tingimustele.

    2.  Riigihange korraldatakse kooskõlas riigihangete seaduse
          (edaspidi ka RHS) ning riigihanke alusdokumentides sätestatud
          tingimustega.

    3.  Hankija avab pakkumused RHAD-s ettenähtud ajal.

    4.  Hankija teavitab tehtud otsustest vastavalt RHS §-le 47.

2.  Riigihanke osadeks jagamine

    1.  Hankija ei jaga riigihanget osadeks ja sõlmib teenuse
          osutamiseks raamlepingu ühe pakkujaga. Teenuse osutamine ühe
          pakkuja poolt tagab hankija rahaliste vahendite otstarbeka ja
          säästliku kasutamise, muu hulgas läbi töödesse sisse elamiseks
          või sellega tutvumiseks kuluva tööaja vähendamise. Hankija
          soovib sõlmida raamlepingu tervikteenust pakkuva ettevõttega,
          kes teostab ATVsse ja RIHAKEsse uute loodavate komponentide ja
          täiendustööde eelanalüüsi, konsultatsiooni ja arendustöid
          rakenduse uute funktsionaalsuste loomiseks ja liidestuste
          tegemiseks, olemasolevate funktsionaalsuste täiendamiseks
          vastavalt kasutajate vajadustele, olemasolevate
          funktsionaalsuste parendamiseks ning rakenduse
          jätkusuutlikkuse tagamiseks. Tööde skoop võib vahel muutuda
          vastavalt tööülesannete käigus täpsustunud vajadustele
          kasutatud tehnoloogiatest tulenevatest muutustest,
          muudatustele liidestatud süsteemides, muudatustele
          seadusandluses ning kokkuleppel hankijaga. Seetõttu ka
          käesoleva lepingu eesmärgi saavutamiseks vajalik töökorraldus
          (vt riigihanke alusdokumendi „Tehnilise kirjelduse“ p 3) ei
          võimalda jagada riigihanget osadeks ja/või sõlmida
          raamlepingut mitme pakkujaga.

3.  Olelusringikulude arvutamine

    1.  Hankija ei arvesta majanduslikult soodsaima pakkumuse
          väljaselgitamisel olelusringi kulusid, sest riigihanke eesmärk
          on ATV ja RIHAKEse uute loodavate komponentide ja
          täiendustööde eelanalüüs, konsultatsioon ja arendustööde
          teostamise rakenduste uute funktsionaalsuste loomiseks ja
          liidestuste tegemiseks, olemasolevate funktsionaalsuste
          täiendamiseks vastavalt kasutajate vajadustele, olemasolevate
          funktsionaalsuste parendamiseks ning rakenduse
          jätkusuutlikkuse tagamiseks raamlepingu alusel hankija
          olemasolevatele lahendustele, lähtuvalt hankija vajadustest
          ning võimalustest. Seetõttu ei ole võimalik tehtavaid ega
          kasutamisjärgseid kulusid määratleda ega hinnata.

4.  Ühispakkumuste esitamine ja teise ettevõtja vahenditele tuginemine

    1.  Hankepassi esitamine on kohustuslik kõigile pakkujatele, kaasa
        arvatud ühispakkujad ja/või alltöövõtjad, kelle majandus-ja/või
        finantsnäitajatele ja/või tehnilisele ja kutsealasele pädevusele
        tuginetakse. Samuti tuleb hankepass esitada välismaa äriühingu
        kohta, kelle nimel esitab pakkumuse filiaal.

    2.  Kui pakkuja soovib tõendada oma vastavust majanduslikule ja
        finantsseisundile ja/või tehnilisele ja kutsealasele pädevusele
        esitatud nõuetele teise ettevõtja vahendite alusel, esitab
        pakkuja ja teine ettevõtja pakkumuses kinnituse, et nad
        vastutavad solidaarselt lepingu selle osa täitmise eest, mille
        suhtes teise ettevõtja vahenditele tugineti.

    3.  Ühispakkujad nimetavad riigihankega ning lepingu sõlmimise ja
        täitmisega seotud toimingute tegemiseks endi seast volitatud
        esindaja, lisades pakkumusele volikirja.

5.  Pakkumus

    1.  Pakkumus peab vastama RHAD-s sätestatud tingimustele, sisaldama
        nõutud dokumente ning olema vormistatud nõuetekohaselt, sh
        lähtutakse riigihanke alusdokumentide koosseisus esitatud
        vormidest. Pakkumuses esitatud andmed peavad olema esitatud
        mahus ja viisil, mis võimaldavad hankijal kontrollida nende
        vastavust riigihanke alusdokumentides toodud tingimustele.

    2.  Kui pakkumuse esitab välismaa äriühingu nimel filiaal, siis on
        hankepassi esitamine kohustuslik ka selle välismaa äriühingu
        jaoks. Kui hankepass on esitamata, nii filiaalil kui ka
        pakkujaks oleval välismaa äriühingul, siis kõrvaldab hankija
        selle pakkuja hankemenetlusest.

    3.  Kui pakkuja esitab pakkumuste esitamise tähtaja jooksul uue
        pakkumuse, ei muutu tema eelnevalt esitatud pakkumus seetõttu
        kehtetuks. Pakkuja võib pakkumuse enne pakkumuste esitamise
        tähtpäeva tagasi võtta.

6.  Kõrvaldamise aluste ja kvalifikatsiooni kontrollimine

    1.  Hankijal on õigus nõuda pakkujalt dokumentide esitamist, mis
        võimaldavad kontrollida RHS § 95 lg 1 p 5 sätestatud
        kõrvaldamise aluste puudumist. Kuna puudub andmebaas, kust oleks
        Eesti hankijal võimalik kontrollida Vene Föderatsiooni kodanikke
        või seal asutatud ettevõtjaid nimeliselt on hankijal õigus nõuda
        kõrvaldamise aluste kontrolli ajal pakkujalt järgmiste tõendite
        esitamist:

        1.  kui tegemist on füüsilise isikuga, isikut tõendava dokumendi
              koopia, millelt nähtub isiku kodakondsus;

        2.  kui tegemist on juriidilise isikuga, väljavõte või tõend
              tema asukohamaa äriregistrist või muult pädevalt
              asutuselt.

7.  Kõikide pakkumuste tagasilükkamine ja hankemenetluse kehtetuks
    tunnistamine

    1.  Hankijal on õigus tagasi lükata kõik pakkumused igal ajal enne
        lepingu sõlmimist, juhul kui:

        1.  aset on leidnud sündmus, mida saab pidada vääramatuks jõuks.
              Vääramatu jõud on asjaolu, mida hankija ei saa mõjutada ja
              mille puhul ei saa mõistlikkuse põhimõttest lähtuvalt
              hankijalt eeldada, et ta riigihanke ajal selle asjaoluga
              arvestaks või seda väldiks või takistava asjaolu või selle
              tagajärje ületaks;

        2.  nende pakkumuste maksumused ületavad hankija eelarvet.

    2.  Hankija võib põhjendatud vajaduse korral omal algatusel
        hankemenetluse kehtetuks tunnistada. Põhjendatud vajaduseks võib
        olla eelkõige, kuid mitte ainult:

        1.  ei ole tagatud piisav konkurents (laekub kaks või vähem
              pakkumust või vastavaks tunnistatakse ainult üks
              pakkumus);

        2.  kui tekib vajadus lepingu eset olulisel määral muuta;

        3.  kui hankemenetluse läbiviimise aluseks olevad tingimused on
              oluliselt muutunud ja seetõttu osutub lepingu sõlmimine
              mittevajalikuks või võimatuks;

        4.  kui hankemenetluses ilmnenud ebakõlasid ei ole võimalik
              kõrvaldada ega hankemenetlust seetõttu ka õiguspäraselt
              lõpule viia.

    3.  Kui hankija on jaganud riigihanke ühe menetluse raames osadeks,
        võib teha otsuse kõigi pakkumuste tagasilükkamise või kehtetuks
        tunnistamise kohta iga osa suhtes eraldi.

    4.  Kõigi pakkumuste tagasilükkamisel või hanke kehtetuks
        tunnistamisel teeb hankija sellekohase põhjendatud otsuse.

8.  Pakkumuste hindamine ja pakkumuse edukaks tunnistamine

    1.  Hankija hindab vastavaks tunnistatud pakkumusi vastavalt RHAD-s
        nimetatud pakkumuste hindamise kriteeriumitele.

    2.  Edukaks tunnistatakse pakkumus vastavalt hindamismetoodikas
        välja toodule.

9.  Lepingu sõlmimine

    1.  Hankija sõlmib raamlepingu ühe edukaks tunnistatud pakkujaga.
        Lepingu projekt on toodud RHAD-s.

    2.  Pakkuja kohustub talle edastatud lepingu allkirjastama ning
        tagastama allkirjastatud lepingu hiljemalt 3 tööpäeva jooksul
        lepingu edastamisest arvates.

10. Muud sätted

    1.  Riigihankes saavad osaleda ainult pakkujad, kelle elu- või
        asukoht on RHS § 3 p-s 2 nimetatud riigis (Eesti, mõni muu
        Euroopa Liidu liikmesriik, muu Euroopa Majanduspiirkonna
        lepinguriik või Maailma Kaubandusorganisatsiooni
        riigihankelepinguga ühinenud riik).

    2.  Hankija ootus huvitatud isikutele on, et juhul, kui märgatakse,
        siis teavitataks hankijat aegsasti riigihangete registri kaudu
        RHAD-s avastatud vigadest, ebatäpsustest ja/või ebaselgustest
        ja/või tehtaks ettepanekud juhul, kui huvitatud isikute
        hinnangul on riigihanke eseme hankimiseks seatud
        ebaproportsionaalsed või põhjendamatud piirangud. Seejärel on
        hankijal võimalik vajadusel hinnata muudatuste vajadust ning
        viia vajalikud muudatuse RHAD-sse enne pakkumuste esitamise
        tähtaega.

    3.  Info või kahtluse korral, et tööalase tegevusega on teatavaks
        saanud tegevus või tegevusetus, mis on ebaseaduslik või
        vastuolus õigusnormi eesmärgiga, seda eelkõige riigihanke
        menetluse ja/või lepingu täitmisega seotud tegevustega, siis
        sellest võivad teavitada kõik "Tööalasest Euroopa Liidu õiguse
        rikkumisest teavitaja kaitse seaduse" § 3 lõikes 1 loetletud
        isikud. Rikkumisest teavitamise eesmärgiks on rikkumise
        kõrvaldamine võimalikult kiiresti ning vähese avalikkuse
        tähelepanuga, seega tuleks esmajoones teavitada seda asutust või
        ettevõtet, kus rikkumine aset leiab või on toimunud, või
        rikkumise kõrvaldamiseks pädevat riigiasutust. Teavitajal on
        võimalik valida, kas ta teavitab esmalt asutusesiseselt ning
        seejärel vajadusel asutuseväliselt või kohe asutuseväliselt.
        Üldsusele avalikustamisel kaitse saamise eelduseks on üldiselt
        eelnev asutuseväline teavitamine. Rohkem infot:
        https://www.ria.ee/amet-uudised-ja-kontakt/amet-ja-juhtkond/tooalasest-rikkumisest-teavitamine.
