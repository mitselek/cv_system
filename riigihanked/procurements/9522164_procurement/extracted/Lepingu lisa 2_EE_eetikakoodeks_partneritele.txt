KINNITATUD Eesti Energia AS juhatuse
21.11.2022 otsusega

Eesti Energia kontserni eetikakoodeks partneritele
Kategooria
Ulatus
Kehtivuse algus
Seotud dokumendid

Vormid ja infosüsteemi lahendused
Omanik

Juhatuse otsus
Eesti Energia AS-i kontsern
21.11.2022
Eesti Energia eetikakoodeks
Eesti Energia AS-i ja kontserni ettevõtjate
hankekord
Töötervishoiu ja tööohutuse nõuded Eesti Energia
lepingupartneritele
Ei kohaldu
EE AS-i riskijuhtimise ja vastavuskontrolli osakond

1. Eesmärk
1.1. Mõiste „Partner“ käesolevas dokumendis tähistab füüsilist või juriidilist isikut, kellel on
õigussuhe Eesti Energia kontserni ettevõtjaga (edaspidi Eesti Energia) kaupade tarnimiseks,
teenuste osutamiseks või tööde teostamiseks. See hõlmab ka Partneri alltöövõtjaid ja muid
Partneri nimel tegutsevaid üksusi. Partneriks on ka isik, kelle kasutada on Eesti Energia
kinnisvara ja ka isik, kellega on lepitud kokku ühistes koostööeesmärkides.
1.2. Käesoleva dokumendi eesmärk on teavitada meie Partnereid koostöö eelduseks olevatest
eetikanõuetest. Ootame oma Partneritelt, et nad tegutseksid kooskõlas siinsete põhimõtetega
ning järgiksid täielikult kõiki õigusakte. Käesolev dokument läheb kaugemale pelgalt juriidilisest
vastavusest, tuginedes sotsiaalse ja keskkonnaalase vastutuse edendamisel rahvusvaheliselt
tunnustatud standarditele.
1.3. Käesolev dokument sätestab minimaalsed eetikastandardid, mille järgimist oma
Partneritelt eeldame. Kui neid ootusi rikutakse või kui Partner ei suuda mittevastavust
parandada, võib Eesti Energia koostöö lõpetada.
1.4. Käesolev dokument ei anna üksikasjalikke juhiseid ühegi konkreetse olukorra kohta ega
selle kohta, kuidas järgida nende riikide juriidilisi nõudeid, kus Eesti Energia tegutseb. Seetõttu
ootame, et meie Partnerid küsiksid kahtluste korral ekspertidelt nõu.
1.5. Partnerid säilitavad vajalikku teavet, tõendamaks vastavust käesoleva dokumendi
nõuetele ning õigusaktidele. Partnerid esitavad nõudmise korral selle teabe Eesti Energiale.
Samuti jätab Eesti Energia endale põhjendatud kahtluse korral õiguse auditeerida Partneri
tegevust ja tegevuse tulemuslikkust käesoleva dokumendi rakendamisel, veendumaks, et
ollakse vastavuses käesolevas dokumendis sätestatud nõuetega.
2. Äripõhimõtted
2.1. Lisaks õigusaktidele ning lepingulistele nõuetele, peavad Partnerid järgima käesolevat
eetikakoodeksit. Kui käesolevas dokumendis sätestatu ning õigusaktide vahel esineb
vastuolusid, siis eeldatakse, et Partnerid järgivad rangemaid nõudeid, minemata seejuures
vastuollu õigusaktidega.

2.2. Eesti Energias kehtib pettuste ja korruptsiooni suhtes nulltolerants ning seetõttu
oodatakse Partneritelt, et nad ei paneks toime ega tolereeriks üheski vormis pettust ja
korruptsiooni.
2.3. Partnerid väldivad Eesti Energiaga suheldes olukordi, kus võib tekkida tegelik või näiline
huvide konflikt. Partner käitub suhetes Eesti Energiaga erapooletult ning ei anna teistele
ettevõtjatele, organisatsioonidele või isikutele lubamatuid soodustusi. Isik ei lasku suhetesse,
millest võiks tuleneda tegelik või näiline vastuolu Eesti Energia huvidega. Partner ei kasuta
Eesti Energia vara või oma tööülesannete või õigussuhte tõttu Eesti Energiast saadud teavet
isikliku kasu saamiseks või Eesti Energiaga konkureerivaks tegevuseks.
2.4. Partneriks saamiseks peab füüsiline või juriidiline isik konkureerima ausalt ja eetiliselt
vastavalt õigusaktidele, sh konkurentsireeglitele. Partnerid ei tohi osaleda ausat konkurentsi
piiravas tegevuses. Seetõttu ootame Partneritelt, et nad tagaksid kõigi kohaldatavate
konkurentsireeglite järgimise ning ei sõlmiks konkurentsivastaseid kokkuleppeid ega osaleks
konkurentsivastases tegevuses.
2.5. Partnerid peavad järgima andmekaitset puudutavaid õigusakte ning rakendama piisavaid
meetmeid kaitsmaks teavet, mida Eesti Energia neile avaldab. Partnerid koguvad vaid
andmeid, mis on vajalikud oma töö tegemiseks ning tagavad teabe konfidentsiaalsuse.
2.6. Eesti Energia ootab Partneritelt, et nad korraldaks äritegevust viisil, mis ei rikuks ühtegi
asjakohast rahvusvahelist sanktsiooni, ja teavitaksid Eesti Energiat, kui nende suhtes peaks
kohaldatama rahvusvahelisi sanktsioone.
2.7. Partnerid viivad läbi hindamisi nii enda, kuid ka Eesti Energiale kaupu või teenuseid
pakkuvate alltöövõtjate rajatiste ja tegevuste osas, tagamaks vastavus käesolevale
dokumendile ja õigusaktidele.
3. Inim- ja töötaja õigused
3.1. Partnerid järgivad oma töötajate töötingimuste osas kohaldatavat tööõigust. Need
tingimused hõlmavad muuhulgas tööaega, töötasu ja muud hüvesid, ületunnitööd,
haigushüvitisi ning puhkuseid.
3.2. Partnerid käituvad kõigi töötajate suhtes lugupidavalt ja rakendavad vajalikke meetmeid
tagamaks töökoht, kus ahistamine, vägivald, kiusamine ja muu käitumine, mida võib pidada
lugupidamatuks, solvavaks või alandavaks, oleks keelatud.
3.3. Partnerid tunnustavad ja austavad oma töötajate ühinemisvabadust ja nende õigust
kollektiivläbirääkimistele, kui see on kohalike õigusaktidega lubatud.
3.4. Partnerid ei tolereeri diskrimineerimist. Kõiki töötajaid tuleb kohelda õiglaselt ja võrdselt,
rahvusest, vanusest, rassist, soost, keelest, päritolust, nahavärvusest, usutunnistusest,
puudest, seksuaalsest sättumusest ning poliitilistest või muudest veendumustest sõltumata.
Diskrimineerimine on ka isiku ebasoodsam kohtlemine seoses raseduse ja sünnitamisega,
lapsevanemaks olemise, perekondlike kohustuste täitmise või muude soolise kuuluvusega
seotud asjaoludega.
3.5. Partnerid ei kasuta oma organisatsioonis lapstööjõudu ning peavad järgima
Rahvusvahelise Tööorganisatsiooni (ILO) konventsioonides ja siseriiklikes õigusaktides
sätestatud vanuse alamnõudeid. See tähendab, et Partnerid võivad tööle võtta noori töötajaid,
kes on vähemalt 15-aastased. Tööle lubatud noortel töötajatel (alla 18-aastastel) peavad
olema nende eale vastavad töötingimused, see tähendab nad ei tohi teha tööd, mis võib
kahjustada nende ohutust, tervist või füüsilist, vaimset, moraalset või sotsiaalset arengut.
Partnerid ei tohi nõuda noortelt töötajatelt ületunnitöö ja öötöö tegemist.
3.6. Partnerid ei kasuta oma tegevustes sunnitööd. ILO poolt esile toodud 11 võimalikku
sunniviisilisele tööle viitavat indikaatorit on: töötaja haavatava seisundi ärakasutamine, pettus

(näiteks teadlikult vale informatsiooni andmine töötingimuste kohta), töötaja liikumisvabaduse
piiramine, sotsiaalne isoleerimine, füüsilise ja/või seksuaalvägivalla kasutamine, hirmutamine
ja ähvardamine, isikut tõendavate dokumentide äravõtmine ja enda käes hoidmine, töötasu
kinnipidamine või maksmata jätmine, võlaorjus, ebainimlikud töö- ja elutingimused,
ülemäärase tööajaga töötama sundimine. Partnerid rakendavad mõistlikke meetmeid
eelkirjeldatud tööõiguste rikkumiste ärahoidmiseks oma tarneahelas. Erilist tähelepanu
pööratakse haavatavatele isikutele ja rühmadele (näiteks naised, lapsed ja vähemused), kellel
võib olla suurem oht sattuda inimõiguste rikkumise ohvriks.
4. Töötervishoid ja -ohutus
4.1. Partnerid on kohustatud kaitsma oma töötajate tervist ja ohutust, tagades neile töökoha,
mis vastab „Eesti Energia lepingupartnerite töötervishoiu ja tööohutuse nõuetele“ ning
kõikidele asjakohastele õigusaktidele ja lubadele.
4.2. Partnerid tagavad oma töötajatele töötervishoiu ning tööohutuse alase juhendamise,
koolituse ja vajaliku varustuse.
5. Keskkonnamõju
5.1. Partnerite tegevus peab vastama kõigile kohaldatavatele keskkonnaalastele õigusaktidele
ning muudele keskkonnaalastele nõuetele (näiteks tegevuseks vajalikud keskkonnaload).
5.2. Partnerite tegevus peab keskkonna suhtes olema vastutustundlik ning selleks tuleb
rakendada meetmeid, mis soodustavad suuremat keskkonnavastutust.
5.3. Partnerid peavad rakendama meetmeid vältimaks ja/või minimeerimaks nende
tegevustest tulenevat negatiivset keskkonnamõju.
6. Eesti Energia teavitamine eetikanõuete mittejärgimisest
6.1 Partnerid peavad teavitama käesoleva dokumendi mittejärgimisest ja/või muudest
tegelikest või kahtlustatavatest rikkumistest Eesti Energia kontserni riskijuhtimise ja
vastavuskontrolli osakonda (annateada@energia.ee; www.energia.ee/annateada; +372 466
6000).

